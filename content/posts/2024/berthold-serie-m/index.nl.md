---
title: "Berthold digitale zetsystemen"
date: 2024-05-05T12:00:00Z
draft: false
sidebar: false
tags: []
preview: "berthold-serie-m-preview.jpg"
hero: "berthold-serie-m-hero.jpg"
summary: "De M Series waren het begin maar ook het einde van volledig digitale zetsystemen voor H. Berthold AG"
---

_Fotozetwerk is een methode voor het instellen van lettertypen waarbij fotografie wordt gebruikt om kolommen met letters op een rol fotografisch papier te maken.
Het is achterhaald door de populariteit van de personal computer en desktop publishing, die aanleiding gaven tot digitaal zetwerk._

De stageperiode voor mijn [MTS-opleiding](https://nl.wikipedia.org/wiki/Middelbare_technische_school) viel in het snijpunt van 3 tijdvakken voor _[Prepress](https://en.wikipedia.org/wiki/Prepress)_.
Het bedrijf [Berthold](https://nl.wikipedia.org/wiki/H._Berthold_AG) werd al in de achttiende eeuw in Berlijn opgericht en heeft zich toen al gespecialiseerd in lettertypes.

Bij een deel van de klanten van het stagebedrijf was de vorige generatie van Berthold opto-mechanische fotozet machines nog volop in gebruik.
De software waarin de teksten worden opgemaakt stuurt dan een (grotendeels) mechanische machine aan, die letter voor letter een film zal belichten met behulp van glazen plaatjes waarop alle letters van één lettertype (font) zijn geëtst.



# Berthold M Series
![Showroom opstelling van een Berthold**Workstation** met Databox en Easyscanner](workstation.jpg)
![Berthold Bodoni-Antique Font Satzmuster](satzmuster.jpg)
![Demonstatie van het instellen van een Berthold**HRScanner**](berthold-hr-scanner-demo.jpg)

Een ander deel van de klanten was overgestapt naar het state-of-the-art Berthold M systeem.
Een uitgebreide serie van specifiek samengestelde hardware (gebaseerd op de [Motorola 68000](https://nl.wikipedia.org/wiki/Motorola_68000) microprocessors), operating system (gebaseerd op [Unix](https://nl.wikipedia.org/wiki/Unix) en [X Window System](https://nl.wikipedia.org/wiki/X_Window_System)) en specifieke software (Berthold**ProfiPage**) voor het digitaal opmaken van complete pagina's.

Met de komst van digitaal fotozetten werden de mogelijkheden voor fonts niet langer fysiek beperkt en met zo'n (altijd deels lichtgeel gespoten) M Systeem kon een zetterij beschikking krijgen over alle 1.800 Berthold lettertypen.

De ontwikkeling in de computer industrie bleef zich versnellen ([Wet van Moore](https://nl.wikipedia.org/wiki/Wet_van_Moore)), personal computers (vaak [IBM klonen](https://nl.wikipedia.org/wiki/Kloon_(computer))) werden binnen korte tijd extreem populair.
In het kielzog van [Adobe PostScript](https://nl.wikipedia.org/wiki/PostScript) brak het volgende tijdperk aan waarin het voor iedereen met een fatsoenlijke personal computer mogelijk werd om pagina's te zetten en op fatsoenlijke kwaliteit te (laten) printen of drukken.

Dat luidde al snel het einde van de Series M en zelfs het prestigieuze bedrijf [H. Berthold AG](https://nl.wikipedia.org/wiki/H._Berthold_AG), opgericht in 1858, ging in 1993 roemloos ten onder.
Op deze pagina een redelijk overzicht van de Berthold Series M aan de hand van een aantal folders uit 1988/89 nog in mijn archief.



# Berthold Textstation
Het Berthold**Textstation** is een werkplek voor het opmaken van tekstpagina's en ingewikkeld zetwerk, met tekst en lijnelementen.
Doordat Berthold**Textstation** werkt met ProfiPage, het nieuwe universele standaard zet-programma van Berthold, wordt zetwerk sneller en eenvoudiger opgemaakt.

![Berthold**Teststation**](berthold-textstation.jpg)
![https://archive.org/details/berthold-textstation-aug-1988-nl](icons/berthold-textstation-aug-1988-nl.jpg|large)

##### Hardware
Evenals bij de andere Berthold**Workstations**, is dit Textstation gebaseerd op de beproefde standaard hardware van [SUN Microsystems](https://nl.wikipedia.org/wiki/Sun_Microsystems).
Het SUN toetsenbord is vervangen door het gebruiksvriendelijke typografische Berthold toetsenbord, met 154 karakterfunctie- en instructietoetsen.
Een optische muis wordt gebruikt om de menuvensters te bedienen.
Daarnaast dient de muis als hulp bij het zetten van contouren.
Alle input verschijnt interactief op het [WYSIWYG](https://nl.wikipedia.org/wiki/Wysiwyg) venster van de monitor, zodat men steeds het zetwerk kan controleren en corrigeren.
Het is ook mogelijk naar wens fotoblokken in te voegen, om zo tot een totaal typografisch ontwerp van de pagina te komen.

##### Software
Uitgebreide Berthold zetsoftware zorgt samen met [UNIX](https://nl.wikipedia.org/wiki/Unix) (een internationale softwarestandaard) en met de 32 bits rekentechnologie, voor een hoge produktiviteit.
Het Berthold**Textstation** gebruikt de universele Berthold**ProfiPage** zetsoftware, die is opgeslagen in de Berthold**DataBox** of in de Berthold**DataTower**.
De software bevat ondermeer diktewaarde-, afbreek-, contourenzet- en estheticaprogramma's en een uitzonderingen-woordenboek.
De Berthold**ProfiPage** fotozetsoftware heeft nieuwe, eenvoudige, tijdbesparende zetfuncties, waardoor het zetwerk sneller en efficiënter kan worden uitgevoerd.
Een geroutineerde Berthold gebruiker kan de werkwijze volgen waarmee hij vertrouwd is van andere Berthold systemen.
Hierdoor kan men bestaande kennis en ervaring blijven gebruiken.

##### Worknet
Als het Berthold**Textstation** via het Berthold**Worknet** is verbonden met andere componenten van de serie M, heeft het toegang tot alle tekstdata op andere aangesloten units.
Het is ook mogelijk data door te geven aan de andere Workstations.
Hierdoor is het Berthold**Textstation** ideaal voor de geïntegreerde bewerking van teksten en lijnelementen.
Alle functies van de op het Worknet aangesloten Berthold**Recorder** kunnen optimaal worden benut.

##### Opslag
Het Berthold**Textstation** is aangesloten op een Berthold**DataBox** of Berthold**DataTower**, die wordt gebruikt voor administratie en opslag van de programmagegevens.
De Berthold**DataBox** heeft een 169 of 250 MB harde schijf en een 60 MB Tapestreamer, voor de invoer, uitvoer en opslag van digitale informatie.
De Berthold**DataBox** wordt gebruikt voor de administratie en opslag van alle programma's, dikte- en estheticawaarden en zetwerk.
Aan de Berthold**DataBox** kunnen maximaal drie Textstations worden verbonden.

Het Berthold**Textstation** is een nieuwe ontwikkeling in de serie professionele Workstations.
Het kan worden gebruikt als onafhankelijk inputstation voor professionele, tekstgeoriënteerde pagina-opmaak en typografisch zetwerk, bestaande uit tekst en lijnen.
Aangesloten op het Berthold**Worknet** kan het Textstation rechtstreeks de data van andere Berthold-componenten oproepen, bewerken en weer doorsturen.



# Berthold EasyScanner
Met de Berthold**EasyScanner** worden halftoon- en lijn-modellen gedigitaliseerd; die later op het Berthold**Workstation** in het overeenkomstige zetwerk worden geplaatst.
Gekoppeld aan een fotozetter van Berthold, kan men dan de complete pagina met teksten, foto's, logo's, lijn- en rasterelementen belichten.

![Berthold**EasyScanner**](berthold-easyscanner.jpg)
![https://archive.org/details/berthold-easyscanner-aug-1988-nl](icons/berthold-easyscanner-aug-1988-nl.jpg|large)

Berthold heeft de Berthold**EasyScanner** ontwikkeld, om beeldgegevens van halftoon- en lijnmodellen te registreren voor de geïntegreerde verwerking van teksten, foto's, logo's, lijn- en rasterelementen.
Deze [vlakbedscanner](https://nl.wikipedia.org/wiki/Scanner_(grafisch)) is geschikt voor het digitaliseren van halftoonmodellen van zowel kleur als zwart/wit originelen.

Door gebruik te maken van de CCD techniek, is een juiste toonwaarde weergave, ook van kleuroriginelen, mogelijk.  
Opzicht- en doorzichtmodellen van groot formaat kunnen worden verwerkt.

De besturing van de scanner geschiedt vanaf één van de BertholdWorkstations.
Hier worden de naam, de scan-karakteristieken, rasternummer, de gewenste uitsnede en de vergrotingsmaatstaf vastgelegd.
Het daaruit resulterende oplossende vermogen kan ook nog met de hand worden veranderd om de kwaliteit te beïnvloeden.
Originelen tot een formaat van 216 x 500 mm kunnen worden gedigitaliseerd.
Een pre-scan maakt het mogelijk om een juiste uitsnede te maken.   
Het oplossende vermogen is afhankelijk van het formaat.
Dit kan van 1 tot 64 lijnen per millimeter variëren.
Alle scangegevens worden online doorgestuurd naar de Berthold**DataBox** of de Berthold**DataTower**, die zijn verbonden met één van de Berthold**Workstations**.

Bij halftoonmodellen worden de grijswaarden opgeslagen, zodat de beelden na het scannen op één van de Berthold**Workstations** kunnen worden bewerkt.
De reeds gescande beelden kunnen vervolgens worden vergroot, verkleind, vervormd en met verscheidene drukkarakteristieken van een raster worden voorzien.

De ingebouwde datacompressie (Berthold-run-length-code) zorgt er bij lijn-afbeeldingen voor, dat de datahoeveelheid wordt gereduceerd tot factor 20.
Hierdoor wordt de benodigde opslagruimte in de Datatower of de Databox aanzienlijk verminderd.

De Berthold**EasyScanner** beschikt over een automatische justering van het gekozen raster en de optimale beeldscherpte.
Een toonwaarde aanpassing, die onafhankelijk is van het model, is mogelijk door de bepaling van de lichtste en de donkerste punten waarbij de prescan de vereiste waarden vaststelt.
Zowel de manipulatie van halftonen, als hoge lichten en diepe schaduwpartijen en de verandering van het contrast kunnen in het Berthold**Workstation** worden toegepast.

Voor het scannen van lijnmodellen kan men de zwart/wit overgang naar keuze bepalen en het resultaat na een prescan beoordelen.   
De hogere oplossing bij lijnmodellen wordt bereikt door een grijswaarde-interpretatie tijdens het scannen.



# Berthold HRScanner
De Berthold**HRScanner** is een vlakbedscanner met een hoog oplossend vermogen voor zwart/wit weergave.
Deze scanner kan worden ingezet voor de digitalisering van zowel halftoon- als lijn-afbeeldingen.
Dit is mogelijk door het oplossend vermogen van 1 tot 100 lijnen per millimeter.
De machine is uitgerust met de CCD techniek waarmee de kleur- en toonwaarde, onafhankelijk van het formaat, wordt gecontroleerd.

![Berthold**HRScanner**](berthold-hr-scanner.jpg)
![https://archive.org/details/berthold-hrscanner-aug-1988-nl](icons/berthold-hrscanner-aug-1988-nl.jpg|large)

Deze scanner is geschikt voor het digitaliseren van zwart/wit afbeeldingen die aan de door Berthold gestelde kwaliteitseisen voldoen.
Door het hoge oplossende vermogen, is deze flatbedscanner geschikt voor het digitaliseren van halftoon- en lijnopnames.

Een gescande afbeelding kan met het Berthold**Workstation** worden bewerkt.
Het verkleinen, vergroten, kantelen en elektronisch manipuleren kan direct optisch worden gecontroleerd op het Berthold**Workstation**.   
Zonder afbeeldingen over te scannen is het tot op het moment van de belichting mogelijk beeld-, lijn- en tekstelementen en alle onderlinge verbindingen te corrigeren.   
De bediener kan een oplossend vermogen kiezen van 1 tot 100 lijnen/mm.
Hierdoor kan de scantijd en de datahoeveelheid worden aangepast aan de eisen van iedere afzonderlijke opdracht.
Een oplossend vermogen van 100 lijnen/mm is te vergelijken met een normale camera-kwaliteit, ook bij dunne lijnelementen.
De ingebouwde datacompressie (Berthold run-length code) zorgt bij lijnafbeeldingen voor een reducering van datahoeveelheid tot factor 30.
Dit vindt plaats in de scanner.
Hierdoor wordt een aanzienlijke tijdwinst verkregen bij data-overdracht van de scanner naar de Berthold**DataTower** of Berthold**DataBox**.
Tevens wordt de opslagruimte zelf beperkt.

Met de Berthold**HRScanner** kan men zwart/wit en kleur opzicht-modellen tot een formaat van 320 x 520 mm digitaliseren.
De spectrale eigenschappen van de Berthold**HRScanner** zijn afgestemd op het menselijk oog, waardoor een optimale toonwaarde-omzetting van zelfs de meest kritische kleurmodellen gewaarborgd is.   
Alle scangegevens worden on-line doorgegeven aan de Berthold**DataBox** of aan de Berthold**DataTower**.
Deze dataopslagplaatsen zijn met een Berthold**Workstation** verbonden.
De grijstrappen van de halftoonbeelden worden direct in het geheugen opgeslagen, zodat de opnamen meteen na het scannen op het Berthold**Workstation** kunnen worden bewerkt.

Er is speciaal aandacht besteed aan een eenvoudige en opdrachtgerichte bediening.
De te scannen beelduitsnede wordt tijdens de beeldcontrole met een lineal bepaald.
Bepaling van maatstaf- of vervormingsfactoren, automatisch of met de hand, vermindert de werkvoorbereiding aanzienlijk.

Tot de standaard software behoren verschillende toonwaarde-curven, die de bediener uit een toonwaarde archief kan kiezen, of zelf kan bepalen en opslaan.
De bepaling of correctie van deze curven wordt zeer snel uitgevoerd met tekens of directe opgave van de gewenste densiteit.
Hoge en lage tonen kunnen, net zoals de middentonen, onafhankelijk van elkaar worden ingegeven.
Met deze functies is gestandaardiseerde reproduktie (gelijke densiteit van verschillende originelen) verzekerd.
De met prescan automatisch verkregen toonwaarde-curve, maakt individuele manipulatie van beelden mogelijk.
Bij lijnafbeeldingen is het mogelijk de kleur- en toonscheiding toe te passen.
Stofdeeltjes kunnen met een software-filter worden geretoucheerd.



# Berthold Laserstation
Met het Berthold**Laserstation**, de laserbelichter van Berthold, wordt niet alleen de productiviteit verhoogd, maar zijn ook nieuwe zettechnische prestaties mogelijk.
Het Laserstation bestaat uit een Berthold**RasterServer** (RIP en PC) en een Berthold**Laserrecorder**.

![Berthold**Laserstation**](berthold-laserstation.jpg)
![https://archive.org/details/berthold-laserstation-aug-1988-nl](icons/berthold-laserstation-aug-1988-nl.jpg|large)

De trends in typografie en vormgeving worden ondermeer beïnvloed door de technische ontwikkeling van zetsystemen en belichters.
Creatieve vormgevers en ontwerpers passen de nieuwe zettechnische mogelijkheden snel en met veel enthousiasme toe.
Voorbeelden hiervan zijn bijvoorbeeld diapositieve teksten als kop, diapositief geplaatste of gerasterde vlakken en bladzijden, en gekantelde regels.
Door gebruik te maken van moderne productiemiddelen kunnen zetterijen economisch en efficiënt inspelen op de nieuwe trends in typografie en vormgeving van grafische producten.

De geïntegreerde verwerking van hele pagina’s is een nieuwe ontwikkeling in de fotozet-industrie.
Het zetwerk kan tot op de laatste minuut op het beeldscherm worden veranderd en hoeft bij een correctie niet met de hand te worden omgemonteerd en opnieuw te worden samengesteld.
De compleet opgemaakte pagina wordt als een schone film uitgedraaid op een recorder, inclusief teksten, logo's, lijnen en rastervlakken.

Berthold is in (typo)grafische vakkringen beroemd geworden door haar pionierswerk bij de ontwikkeling van zetsystemen met een hoog prestatievermogen en beschikt over de juiste technologie en de noodzakelijke know-how voor de ontwikkeling van moderne prepress systemen.
Hierdoor kan Berthold voldoen aan de hoge eisen die door de markt worden gesteld.
Zoals: een hoge zet-kwaliteit, uitstekende letterkwaliteit, professionele software-oplossingen voor complexe taken en een hoge productie bij sterk variërende opdrachten.

Het Berthold**Laserstation** is een laserrecorder-systeem, geschikt voor het belichten van complete pagina's.
Met de bekende Berthold kwaliteit worden de opgemaakte pagina's als een schone film uitgedraaid, inclusief teksten, logo's, lijn-elementen en rastervlakken.
De gemakkelijke Berthold zetsoftware verhoogt de productiviteit en de efficiëncy.
Tevens biedt het gebruikers nieuwe zettechnische mogelijkheden.

Met het Berthold**Laserstation** kunnen lettertekens, regels, teksten, lijnen, logo's en grafieken zowel leesbaar als onleesbaar, positief als negatief worden belicht.
Gecompliceerde montages, in- en afkopieer-werkzaamheden en andere reprotechnische handelingen zijn door de pagina-opmaak mogelijkheden van de Berthold**Workstations** overbodig geworden.
Het is mogelijk werk te maken dat met de hand moeilijk of niet met precisie uitvoerbaar is, zoals bijvoorbeeld raster in raster plaatsen.
Het maximale belichtingsformaat van de belichter is 302 x 755 mm, in de hoogte of in de breedte.
De belichtingstijd voor een bladzijde van 302 x 302 mm bedraagt vijf minuten bij een oplossend vermogen van 80 lijnen/mm.

De Berthold**LaserRecorder** wordt bestuurd door de Berthold**RasterServer**.
Deze bestaat uit een Berthold**PersonalComputer** en een Raster Image Processor (RIP).
In de Berthold**PersonalComputer** kunnen 150 tot 2.000 lettertypen en logo's worden opgeslagen (afhankelijk van de capaciteit van de harde schijf).
De complete Berthold letterbibliotheek is in de vorm van Berthold**LaserTypes** beschikbaar.
Deze Berthold**LaserTypes** zijn gedigitaliseerde letters van de originele Berthold lettertekeningen.
De Berthold**LaserTypes** zijn compatibel met de Berthold**Diatronic** letters en kunnen van corps 4 (kapitaalhoogte 1.06 mm) tot 72 didotpunten (kapitaalhoogte 19.07 mm) worden gebruikt.

Met de Berthold**Laserprinter** kunnen snel proef lay-outs met letter-identieke complete pagina's worden gemaakt.
Deze afdrukken worden geprint op normaal, goedkoop schrijfmachinepapier.

Het Berthold**Laserstation** kan on-line worden aangesloten op het Berthold**Workstation**, het Berthold**Textstation**, op alle autonome toetsenborden en op de toetsenborden van de systeemcentrales dms5000 en dms7000.

# Berthold RecorderLI
De Berthold**RecorderLI** is een laser-recordersysteem dat complete pagina's kan belichten, inclusief teksten, foto's, logo's, lijn- en raster-elementen.
Met de recorder kunnen snel en efficiënt kant en klare, complete films met lijn- en halftoonbeelden worden uitgedraaid.

![Berthold**RecorderLI**](berthold-recorder-li.jpg)
![https://archive.org/details/berthold-recorder-li-aug-1988-nl](icons/berthold-recorder-li-aug-1988-nl.jpg|large)



# Berthold RecorderCI
De Berthold**RecorderCI** voldoet met een oplossend vermogen van 140 lijnen/mm aan de hoogstmogelijke kwaliteitsnormen.
De hoge kwaliteit en snelheid van deze CRT recorder maakt belichting van complete pagina's inclusief teksten, foto's, logo's, lijn- en rasterelementen mogelijk met een zeer hoge kwaliteit.

![Berthold**RecorderCI**](berthold-recorder-ci.jpg)
![https://archive.org/details/berthold-recorder-ci-aug-1988-nl](icons/berthold-recorder-ci-aug-1988-nl.jpg|large)



# Berthold SofhaRIP
De Berthold**SofhaRIP** is een [Raster Image Processor](https://nl.wikipedia.org/wiki/Raster_Image_Processor) voor filmuitvoer van [PostScript&reg;](https://nl.wikipedia.org/wiki/PostScript) data naar Berthold recorders.

![Berthold**SofhaRIP**](berthold-sofha-rip.jpg)
![https://archive.org/details/berthold-sofha-rip-1989-gb](icons/berthold-sofha-rip-1989-gb.jpg|large)

Met de Berthold**SofhaRIP** kan alle PostScript®-data worden uitgevoerd op een Berthold**LaserRecorder**.
De PostScript-data vormt het scenario, de RIP is de regisseur en de recorder is de filmcamera.

De Berthold**SofhaRIP** kan zeer eenvoudig worden geïntegreerd in een bestaande Berthold-installatie.
Hiervoor zijn de RasterServer of de RasterImageServer en de LaserRecorder verbonden met de SofhaRIP.
Gegevens van een Berthold**Werkstation** worden op de gebruikelijke manier via de RasterServer of de RasterImageServer naar de recorder doorgegeven en hier in de hoogste Berthold-kwaliteit weergegeven.

Als de gegevens daarentegen in de vorm van een PostScript-document van een Apple Macintosh® of van een pc worden ontvangen, bereidt de Berthold**SofhaRIP** de pagina voor op uitvoer op de recorder.
Afbeeldingen, illustraties en tekst worden weergegeven in de resolutie die beschikbaar is op de betreffende recorder, d.w.z. met 20, 40 of 80 regels per millimeter.
De gegevens worden 1:1 geconverteerd, d.w.z. de mate waarin esthetiek, lijnen, basislijnpositie en kaphoogte kunnen worden beïnvloed, is afhankelijk van het lay-out programma dat op de Mac of PC wordt gebruikt.
Daarnaast bieden de programma's Berthold**CreativeLink** en Berthold**OpenWorknet** verdere mogelijkheden om pure zetgegevens van een Macintosh of pc om te zetten voor verbetering op het Berthold**Werkstation** zonder dat u opnieuw hoeft te toetsenborden de data.

Dankzij Berthold**SofhaRIP** kunnen zetterijen waarvan de klanten niet alleen gewend zijn aan maximale kwaliteit, maar ook aan flexibele dienstverlening, de PostScript-standaard ondersteunen – met name veelgebruikt in het creatieve grafische ontwerpveld – zonder de principes te verlaten dat afdrukken van hoge kwaliteit alleen kunnen worden geproduceerd op film-recorders met hoge resolutie, met hoogwaardige lettertypen en met gebruikmaking van de betreffende professionele knowhow.

>&reg; PostScript is een geregistreerd handelsmerk van Adobe Systems Inc.   
>&reg; Macintosh is een geregistreerd handelsmerk van Apple Computers Inc. 